આજે કક્કો બારાખડીમાં
ગરમાગરમ ભજીયા ખાવાની જે મઝા આવે  છે તે જ ગરમ-ગરમ સૈદ્ધાંતિક ચર્ચાઓ કરવાથી આવે છે - એની બુદ્ધિને તકલીફ  પડતી નથી અને આનંદ વધે છે!
અમારું એમ માનવું છે કે આ વર્ષમાં  - ઇ.સ. ૨૦૦૨નાં વર્ષમાં - બુદ્ધિ ખૂબ વધી ગઈ. ઇન્ટેલીજન્સ કવાશન્ટ  ભમ્ ભમ્ ભમ્ કરતો ઉંચો આવી ગયો! ખાસ કરીને ઓફિસ કર્મચારીઓનો  (જોકે આમ ગણો તો આપણો બધાનો! પણ ઘેર ચર્ચાઓ વિવાદો  કરનારાઓને એટલો બધો બૌદ્ધિક ફાયદો નથી થતો જેટલો  ઓફિસમાં ઓફિસ સમયમાં ચર્ચા કરનારાઓને થાય છે - કારણ ઓફિસ સમયમાં  પગાર ચઢતો હોય છે!
આ વર્ષમાં તોફાનોને કારણે તથા ચૂંટણીને  કારણે ખાલી ખાલી ઘાટા પાડીને ઉશ્કેરાઈને કે અનુકૂળ સમય હોય તો ટેબલ  પર હાથ પછાડીને સૌદ્ધાંતિક ચર્ચાઓ કરવાની ઘણી મઝા આવી - પાંચપંદર  વર્ષે એકાદ વાર જ આપણે આ બાબતમાં આટલા બધાં ભાગ્યશાળી  નિવડીએ છીએ!
અફવાઓને હકીકતો ગણીને ચર્ચાઓ કરી  શકાય છે એ ચર્ચાઓનાં પહેલા પ્રકારની અહીં આપણે કક્કો બારાખડીમાં વાત  કરી ગયા છીએ.
પણ હકીકતો કરતાંય સિદ્ધાંતોની ચર્ચાય  વધારે મઝા આવે છે કારણ હકીકતો તો મોડે કે વહેલે સાચી છે કે  ખોટી છે એય પારખવા માટેની વિગતો મળી આવે છે.
પણ સિદ્ધાંતોની ચર્ચા તો આપણે સૌ વર્ષોનાં  વર્ષો કરી શકીએ અને છતાં પાર ન આવે એવું આપણા સિદ્ધાંતોનું સ્વરૂપ  હોય છે...
દાખલા તરીકે આ વર્ષ દરમ્યાન  સતત આપણા મિત્ર વર્તુળોમાં, પડોશી વર્તુળોમાં, ઓફિસ વર્તુળોમાં  ચર્ચાઓમાં આવેલો આ સિદ્ધાંત જુઓ!... ધારો કે ચર્ચા કરનારા  ચાર જણ છે. આ ચારેયની ઉમ્મર, હોદ્દો, જ્ઞાતિ, જાતિ, બુદ્ધિ શક્તિ, એ કંઈ  જ મહત્વનું નથી. ચારેય જણમાં એકબીજા સામે ઘાટા પાડી શક્તિ હોય એ પૂરતું  છે.
હવે ચર્ચા-
''હું તો એક સિદ્ધાંતમાં  માનું છું - કાયદા આગળ સૌ સરખા...'' એવું કહે છે.
''હા, પણ સૌ એટલે કોણ?  એ સ્પષ્ટ કરો! સૌ એટલે માત્ર બકો વાળા! કે લકોવાળા!''
''આમાં લકોબકો કે ફકોની  વાત નથી, કાયદો એટલે કાયદો! બસ પતી ગયું! ફિનિશ! કાયદા  આગળ એક્કેએક જણ સરખો! સરખો એટલે સરખો એમાં કોઈ ગરબડ ચાલે નહીં!''  એક જણ જાહેર કરે છે.
''મજૂર! કાયદા આગળ  સૌ સરખા. પણ સરખા એટલે કઈ રીતે સરખા! માત્ર સરખા સરખા એવું પોપટની  જેમ બોલ્યા કરો એનો કંઈ જ અર્થ નથી. સરખા એટલે કઈ... રીતે... સરખા?  અને કાયદો... એટલે ક્યો કાયદો?''
''દેશનો જે કાયદો  હોય તે! મારા કે તમારા ઘરનો કાયદો નહીં!''
''પણ કાયદો એટલે પાર્લામેન્ટે  પસાર કરેલો હોય તે જ કાયદોને? હવે પાર્લામેન્ટે જ બે કે વધારે  જુદા જુદા કાયદા પસાર કર્યા હોય...''
''કાયદા દેખાય  જુદા જુદા પણ એની પાછળનો મૂળભૂત સિદ્ધાંત પકડવો જોઈએ.  મૂળભૂત સિદ્ધાંત એક હોય તો પછી નો ગરબડ! પ્રિન્સીપલ ઇઝ પ્રિન્સીપલ... એમાં  પછી તમારા બાપનું ય ના ચાલે, ને તમારા દાદાનું ય ના ચાલે...''
''પણ પોલિસ...''
''પણ પોલિસ એટલે શું?''  એક જણ ગર્જી ઊઠે છે. ''પોલિસ આકાશમાંથી ઉતરી આવી છે?  પોલિસમેનો દેવના દીકરા છે? પોલિસો પણ નાગરિકો છે -  કાયદા આગળ સૌ સરખા...''
''વેટ એ મિનિટ! પોલિસો  પણ નાગરિકો છે - તમે કહ્યું ને? હવે હું એક સવાલ પૂછું? પોલિસમેનો  માણસ ખરા કે નહીં!''
''માણસ કે ફાનસ - કાયદા  આગળ કાળા માથાનો માનવી માત્ર સરખો. આ મૂળભૂત સાંસ્કૃતિક લક્શણ છે.  કાયદા આગળ જો બધાં સરખા હોય નહીં તો સંસ્કૃતિ જ ન રહે!  બધું ફનાફાતિયા થઈ જાય.''
''બસ! બસ! બસ! બસ!... તમે  બરાબર પકડાયા છો! સંસ્કૃતિએ કાયદાનાં પાયામાં છે બરાબરને? હવે  મને કહો, સંસ્કૃતિ એટલે શું?''
''સંસ્કૃતિ એટલે સંસ્કૃતિ!''
''હા, પણ સંસ્કૃતિની વ્યાખ્યા  શી?''
દેશમાં જે પાંચ હજાર વરસથી ચાલી  આવતી હોય તે સંસ્કૃતિ? કે જે આક્રમણકારોએ ઘૂસી જઈને દેશ પચાવી  પાડ્યા હોય એની સંસ્કૃતિ એ દેશની સંસ્કૃતિ... ?
''સંસ્કૃતિ એ તળાવડુ નથી,  સંસ્કૃતિ એ પ્રવાહ છે...''
''હું એ જ કહું છું, એક્કેએક  જણ રાષ્ટ્રનો જે સાંસ્કૃતિક પ્રવાહ છે! તેને અનુકૂળ થઈને ચાલવું જોઈએ.''
''પણ ઊભા રહો! વિવિધ  કાયદાઓએ એ સંસ્કૃતિનું વિવિધ વર્ગો માટે જે અર્થઘટન કર્યું  હોય...''
''અર્થઘટન બર્થઘટન હું કંઈ  ના સમજું! હું તો ચોકખી એક જ વાત સમજું - કાયદા આગળ સૌ સરખા!  તમારા બાપના બાપનો બાપ હોય ને? તેનું ય ના ચાલે! ના ચાલે એટલે બસ,  ના જ ચાલે! સૌ કાયદા આગળ તો સ... ર... ખા... જ!''
વાચક મિત્રો, હવે તમને આમાં કઈ સમજ  પડી? ના પડીને? પડવાની જરૂર પણ નથી. આ સંવાદ જુદા જુદા  માણસો સામસામા ઘાંટા પાડીને બોલે છે ત્યારે ખૂબ મઝા આવે છે!
અમે તો વિવેક ખાતર અહીં ''કાયદા'',  ''સંસ્કૃતિ'' એ બે જ શબ્દો લાવ્યા છે પણ હવે એનું સ્વાદિષ્ટ  ઉંધિયું બને એ ખાતર ''ધર્મ'', ''સાંપ્રદાયિકતા'',  ''ઢોંગી સાંપ્રદાયિકતા'', ''હિંદુત્વ'',  ''લકો'', ''બકો'', ''નમો'', ''ઝી  ન્યુસ'', ''સર દેસાઈ'', ''હિંસા'', ''સત્ય-અસત્ય'',  ''આતંકવાદ'', ''શાંતિ'', ''કોંગ્રેસ'',  ''ભાજપવાળા ગુંડાઓ...'' આ બધાં શબ્દો નામો!  અને પેલા ચાર જણાની સિદ્ધાંત ચર્ચાને એક મોટા પીપમાં નાંખીને ગોળ ગોળ  ડહોળી નાખો...
આમાંથી તે અમૃતરસ પ્રગટે તેનો આનોખો  આનંદ આ વર્ષે આપણને મળ્યો એવો બીજા કોઈ વર્ષે મળ્યો છે?
આ વર્ષ ખરેખર બુદ્ધિ વિનાના બુદ્ધિશાળીઓ  માટે તથા બુદ્ધિશાળીઓ કે જેનામાં બુદ્ધિ નથી તેમને માટે - એટલે કે ટુંકમાં  આપણા સૌ માટે - ખૂબ તૃપ્તિદાયક નિવડ્યું છે.
મને તો છેલ્લાં અઠવાડિયાથી જીવન સુક્કું  સુક્કું લાગવા માંડ્યું છે!
૨૦૦૨નાં વર્ષનો ત્રીજું આનંદ  પ્રાપ્તિનું મૂળ હતું તે ભવિષ્ય કથનનું?
આખું વર્ષ ''શું થશે? શું  થશે?'' એવું આપણે એકબીજાને પૂછ્યાં કર્યું અને પછી પૂરા આત્મવિશ્વાસથી  - ભલભલા જ્યોતિષીઓનાં છક્કા છૂટી જાય એવી અનન્ય શ્રદ્ધાથી ભવિષ્યવાણીઓ  કર્યા કરે -
''જોજો! આ બહું લાંબું ચાલવાનું!  લખી રાખજો! બહુઉઉઉ લાંબુ ચાલવાનું!... વાત હવે કાબુ બહાર ગઈ છે.''  એક જણ કહેશે.
''આ વખતે જોજો! ભાજપ સરકાર  ગઈ!... મારી પાસે તો સીક્રેટ ઇન્ફર્મેશન છે! ભાજપ સરકાર... ગઈ!''
''આખી વસ્તીને ર્કાઇ બહાર  ના કાઢે તો કહેજો! મારી નજર તો બહું લાંબે પહોંચે છે! હવે આવતા  સો વર્ષ સુધી બે શહેરનું એક શહેર ના થાય - કોટની અંદર  એક શહેર, કોટની બહાર બીજું શહેર! આ રથયાત્રા જાય પછી જોજો! આપણે  તો નક્કર પુરાવા વિના વાત જ કરતાં નથી.''
''હવે દસ વર્ષ કોંગ્રેસનું  રાજ... હવે ભાજપ ડૂલ!''
''સોનિયા ગાંધી સાફ!  યાદ રાખજો હું શું કહેતો'તો.''
... અહાહાહા! કેટલાં બધાં ભવિષ્યવેત્તાાઓએ  આખું વર્ષ કેટલી બધી સચોટ ભવિષ્યવાણીઓ કહી નાંખી!
હવે શું કરીશું ૨૦૦૩માં? વખત કેમ જશે  આપણા બધાંનો! કંટાળો કંટાળો કંટાળો જ... હે ભગવાન... ૨૦૦૩માં  અમેરિકા-ઇરાક લડાઈ, ઉત્તાર કોરિયા, દક્શિણ કોરિયા લડાઈ કે  ભારત-પાકિસ્તાન લડાઈ જેવું કંઈક થાય તો જ કંઈક આશા.
                      ૨૦૦૦-૨૦૦૨,        
